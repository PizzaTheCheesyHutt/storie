La farfalla, qualora il fiore decidesse di aprirsi e di mostrarsi un po’ di più, si fermerebbe in un buon punto per poterlo guardare un po’ meglio. Lo osserverebbe da lontano, con calma, per farsi un’idea più precisa dei suoi bei colori e delle sue belle sfumature. Da quella posizione sarebbe in grado di iniziare a vedere sia le parti più aperte sia le altre, un po’ più nascoste, che potrebbero celare naturali piccole imperfezioni o piccole cicatrici impresse dalla vita. La farfalla apprezzerebbe anche questi ultimi aspetti. Anzi, pensa che siano quelli che renderebbero ancora più bello, unico, quel fiore. Si soffermerebbe poi ad ammirare i petali, che emanano quel buon profumo che tanto le è stato utile per la sua metamorfosi. La farfalla chiederebbe quindi al fiore di potersi avvicinare un altro po', per poterlo vedere un po’ più da vicino e sentire il suo profumo un po’ meglio. Il fiore ovviamente sarebbe libero di accettare o rifiutare, d'altra parte anche lui ora avrebbe visto un po’ meglio la farfalla, le sue luci e le sue ombre, e sarebbe in grado, fidandosi del suo istinto, della sua natura, di scegliere la cosa più giusta per lui. Se il fiore accettasse, la farfalla inizierebbe ad avvicinarsi. Cercherebbe di trovare, chiedendolo magari anche al fiore – è una farfalla, non un mago!- la giusta distanza per entrambi, né troppo vicina, né troppo lontana. A quel punto, trovata questa misura, scenderebbe fino a raggiungerla. Inizierebbe quindi a sorvolare il fiore immersa nel suo buon profumo, una sensazione molto piacevole. Osserverebbe quindi più da vicino le varie sfumature, i vari aspetti che rendono unico quel bel fiore. Porrebbe particolare attenzione alle eventuali lesioni ancora aperte, magari nascoste ad un primo sguardo superficiale. Ma non cercherebbe di forzare una loro guarigione. Le riconoscerebbe, le accetterebbe e le rispetterebbe. Fanno anche quelle parte della bellezza di quel fiore. Proprio per questo è importante trovare una giusta distanza: per evitare di toccare le eventuali lesioni causando dolore ed un’altra possibile chiusura del fiore. Questo la farfalla non lo vorrebbe: è un così bel fiore con un così buon profumo, sarebbe un peccato! La farfalla però non è perfetta e sta ancora imparando a volare. Nella sua esplorazione potrebbe quindi urtare per sbaglio, magari perché si è avvicinata troppo, una di queste possibili lesioni, causando un dolore non voluto al fiore. Però, adesso, qualora se ne accorgesse o gli venisse comunicato, la farfalla sarebbe pronta a scusarsi e a riposizionarsi, evitando di causare altra possibile sofferenza. Questa goffaggine potrebbe così diventare un momento di crescita, forse per entrambi. Sicuramente potrebbe insegnare a volare un po’ meglio alla farfalla, a prendere un po’ meglio le misure, a stare un po’ più attenta. La farfalla comunque sa che il fiore è in grado, con il giusto tempo e il giusto nutrimento, di curare le proprie lesioni ed aprirsi sempre più: lo ha già fatto ed è nella sua natura. E lo sa anche per esperienza. Lei, per poter rimarginare le sue lacerazioni, si è dovuta chiudere nel suo bozzolo per un tempo sufficiente con il giusto nutrimento. Non ce l’avrebbe fatta altrimenti, sarebbe stato eccessivo. Però ora è finalmente uscita, grazie anche al buon profumo del fiore. Con questa nuova consapevolezza cerca quindi di evitare, al meglio delle sue capacità, di fare male a sé stessa e agli altri. Di più, se fosse in grado di offrire in qualche modo il giusto nutrimento al fiore, facilitando magari così il suo eventuale, naturale, processo di guarigione, la farfalla sarebbe contenta. Sempre rispettando la volontà del fiore, i suoi tempi e i suoi spazi. La farfalla a questo punto sentirebbe di aver visto, sentito e mostrato abbastanza per quel primo incontro e volerebbe via soddisfatta, ringraziando il fiore. Si sentirebbe arricchita e, sperando che la sensazione sia reciproca, si prenderebbe e lascerebbe il giusto tempo e il giusto spazio per far sedimentare ad entrambi quanto appena osservato ed annusato. Ed eventualmente, qualora quanto visto e sentito sia piaciuto a tutti e due, spererebbe di incontrarsi di nuovo per conoscersi un po’ di più, magari vivendo insieme anche dei bei momenti di leggerezza. Momenti che potrebbero proprio essere una parte di quello di cui hanno entrambi bisogno: una parte del giusto nutrimento. E chissà, forse, prima o poi, nel momento opportuno, se e quando andrà a tutti e due, sarà anche invitata ad assaggiare il suo nettare.
