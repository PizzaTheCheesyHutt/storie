Una farfalla, appena uscita dal suo bozzolo, incontra un fiore con un profumo buonissimo, unico. Sente quindi una forte spinta ad assaggiare il suo nettare. Il fiore però non è ancora sbocciato, sta iniziando ad aprirsi, la sua bellezza si intravede appena. La farfalla, che ha appena finito il processo di metamorfosi, forse proprio anche grazie a questo buon odore, non sa bene come comportarsi, è un po’ maldestra. Prima infatti, da bruco, era abituata a mangiare foglie: non sapeva nemmeno che potesse esistere una cosa così bella. Per soddisfare questa sua nuova fame, questo suo impulso, prova quindi a forzare, con violenza, l’apertura del fiore. E non ci riesce. Il fiore infatti, naturalmente, non si apre, anzi viene ferito e si chiude ancora di più. È saggio, sa cosa vuole. La farfalla, che non è ancora sveglissima, prima di capire cosa sta succedendo, prova ad aprirlo più volte, tentando di manipolarlo in diverse maniere. Ottiene però sempre lo stesso risultato e questo le causa rabbia e frustrazione. Alla fine però, grazie anche alla fermezza del fiore, capisce e accetta che certe cose non si possono forzare: se devono accadere accadranno. Si scusa quindi per il dolore provocato al fiore e vola via, verso altri campi, ad assaggiare il nettare di altri fiori e ad imparare a volare un po’ meglio. Anche il fiore va a giro e, quando è pronto e si sente comodo, sboccia, offrendo il suo nettare a chi vuole. Magari era già sbocciato, ma poi, per qualche ragione, in linea con la sua natura, si era richiuso. Però questo gli è stato utile: ora sa molto bene come proteggersi da quello che non vuole, da quello che gli fa male. La farfalla nel frattempo ha imparato a volare un po’ meglio e ha assaggiato altri fiori. In cuor suo però sa che gli farebbe piacere incontrare di nuovo quel primo fiore. Stavolta però, qualora fosse ancora chiuso, si fermerebbe, aspetterebbe. Gli volerebbe vicino ogni tanto, ma non troppo né troppo spesso, rispettandolo. Nei momenti di vicinanza si gusterebbe il suo buon profumo, sperando che a un certo punto decida di aprirsi, di sbocciare, di mostrarsi per la sua essenza. Qualora questo accadesse la farfalla sarebbe ulteriormente contenta: potrebbe ammirare la bellezza unica di quel raro fiore. Se poi il fiore, una volta sbocciato, la invitasse anche ad assaggiare il suo nettare sarebbe piacere puro. Sarebbe un piacere però, non più un bisogno: ormai infatti la farfalla ha imparato a volare, a trovare altri fiori. Nei suoi viaggi però la farfalla ha capito anche un’altra cosa: se ora sa volare, se è riuscita ad uscire dal suo bozzolo, è anche grazie al buon profumo e alla fermezza di quel primo fiore. E di questo gliene sarà eternamente grata. 
