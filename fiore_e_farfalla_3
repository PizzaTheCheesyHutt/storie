La farfalla, qualora il fiore decidesse di invitarla ad assaggiare il suo nettare, inizierebbe ad avvicinarsi, emozionata ed eccitata. Sentirebbe però il naturale bisogno di fermarsi non appena il campo percettivo fosse interamente occupato dal fiore. Si fermerebbe in quel preciso punto per poter ammirare la bellezza unica di quel fiore nella sua interezza. Apprezzerebbe ogni dettaglio, sopratutto i naturali piccoli difetti, le piccole cicatrici impresse dalla vita che lo rendono ancora più bello, ancora più vero, unico. Si soffermerebbe poi ad ammirare i petali, che emanano quel buon profumo che tanto le è stato utile. Si renderebbe così conto di esserne quasi avvolta, di esserne quasi circondata, una sensazione bellissima, inebriante. In questo stato di piacevole ottundimento vedrebbe uno spettacolo straordinario: piccole stelle luccicanti impresse su uno sfondo variopinto. Mettendo a fuoco capirebbe essere le umide gocce di nettare che risplendono naturalmente alla luce del sole. Si ricorderebbe allora perché è lì. Riprenderebbe quindi a volare lentamente verso il fiore, inebriata da quel buon profumo in cui è ormai completamente immersa, pregustandosi il suo sapore. Ma non si lancerebbe voracemente su quelle belle e succulenti lacrime, prodotte con naturale cura e impegno dal fiore. Prima lo sorvolerebbe nella sua interezza, da vicino, sfiorandolo e accarezzandolo, per poter ammirare nel particolare quella bellezza appena vista nella sua totalità. Si prenderebbe tutto il tempo necessario, senza fretta, per poter apprezzare e coccolare ogni piccola sfumatura, ogni singolo aspetto dell’unicità di quel fiore. Porrebbe particolare attenzione alle eventuali ferite ancora aperte, magari nascoste ad un primo sguardo superficiale. Ma non cercherebbe di forzare una loro guarigione. Le riconoscerebbe, le accetterebbe e le rispetterebbe. Fanno anche quelle parte della bellezza di quel fiore. Con la speranza però che, quando sarà il momento opportuno, si possano rimarginare. Il fiore infatti, con il giusto nutrimento, sa come curarsi, non ha bisogno di interventi esterni: è nella sua natura. In questo viaggio alla scoperta del fiore la farfalla sarebbe sempre immersa ed estasiata da quel dolce profumo, che ormai inizia quasi a fare parte di lei. Una volta ammirata tutta questa bellezza si direzionerebbe con leggerezza verso il delizioso nettare, l’essenza più intima e pura del fiore. E a quel punto, arrivata al nucleo, si lascerebbe andare al piacere. Assaggerebbe quei dolci umori, assaporando lentamente e pienamente il loro gusto unico. Si innescherebbe un vorticoso crescendo di emozioni. La farfalla sarebbe avvolta dalla bellezza del fiore. Ricoperta da quel dolce profumo. Immersa nella sua calda e umida intimità. Circondata dalle sue sottili vibrazioni di piacere. Ricolma del suo buon sapore. Un attimo di piacere totalizzante. Vista, olfatto, tatto, udito e gusto. Tutti fusi in uno. Un’unione momentanea ma eterna tra farfalla e fiore. Pura vita. Terminata quest’effimera fusione la farfalla, stremata, si riposerebbe un po’ nel morbido ventre del fiore, nel suo caloroso abbraccio. Ritrovate le forze lo ringrazierebbe e volerebbe via, ancora un po’ inebriata, ricoperta dal suo buon profumo. Si librerebbe in volo naturalmente soddisfatta. Capirebbe anche di non essersi mai sentita così viva, di non aver mai provato niente di così pieno, così perfetto, così assoluto. Semplicemente inimmaginabile. E forse è proprio così. Forse è solo un’illusione, un sogno, un fantasma. E questo la farfalla, finché non lo assaggerà, non potrà mai saperlo. 
